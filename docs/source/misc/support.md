---
giscus: bf5033f3-a820-4e36-b760-c3f71aabf7cc
---

# ❤️ Destek

Bu sayfaya ulaştığınıza göre sunduğum içeriklerden en az birini beğendiğinizi
düşünüyorum. Öncelikle bunun için mutlu olduğumu iletmek isterim. *Ya da sağ
alttaki ❤️ ikonuna meraktan bastınız, o da olur, problem değil.*

Destek olmak için şunları yapabilirsiniz:

---

💭 Ürettiğim içerikleri beğeniyor ve destek olmak istiyorsanız **beni en çok
mutlu edecek şey varsa yorumlarınızı, düzeltmelerinizi ve görüşlerinizi ilgili
yazı altına yazmak olur.** Bu sayede sizlerin görüşlerini öğrenebilir ve geri
dönüşte bulunabilirim. Karşılıklı fikir paylaşımı, tüm taraflar için öğretici ve
yapıcı bir deneyim oluşturacaktır.

---

🔀 İçerikte yanlış olduğunu düşündüğünüz noktaları da yine ilgili yazı altına
yorum olarak iletebilirsiniz. Ama daha da güzeli eğer yapabiliyorsanız ilgili
sayfanın kaynak kodunu düzeltmek ve bunu *Pull Request* ile Github üzerinden
göndermek olur. Bu sayede doğrudan katkı vermiş de olursunuz. Her sayfanın
üstünde `Github'ta Düzenle` diye bir bağlantı vardır, buna tıklayabilirsiniz.
*Yok ben bununla uğraşamam* ya da *Nasıl yapılacağını tam bilemiyorum* derseniz
(Yazılım ile uğraşmayı düşünen biri iseniz yine de Git ortamında ve Github'ta
çalışmayı öğrenmenizi şiddetle tavsiye ederim) de problem değil, yorum olarak
görüşlerinizi iletmeniz yine çok değerlidir.

---

👥 Eğer içeriklerin faydalı olduğunu düşünüyorsanız **arkadaşlarınızla ya da
bulunduğunuz bir sosyal platformda bu içerikleri paylaşmanız** da bana bir destek
olacaktır. (Bunun bana doğrudan bir faydası yok ama emek verilen bir içeriğin
daha fazla kişiye ulaşması kimin hoşuna gitmez ki…)

---

💳 Bu içerikleri maddi bir beklenti ile yapmıyorum. Ama dilerseniz maddi
destekte de bulunabilirsiniz. Belki kendime birkaç geliştirme kartı daha alırım
🤓. Hem destek olacak sizler hem de bu desteği bir şekilde kendine aktarması
gereken kendim için en uygun platform'un **YouTube** olduğunu düşünüyorum. [YouTube
kanalım](https://www.youtube.com/@ayazar) üzerinden
[Katıl](https://www.youtube.com/@ayazar/membership) üyesi olabilir, böylece her
ay düzenli bir miktar ile maddi destekde bulunabilir ya da [herhangi bir
videoya](https://www.youtube.com/@ayazar/videos), seçim size kalmış, *Süper
Teşekkür*, YouTube'da `Teşekkürler` olarak geçmektedir, göndererek tek seferlik
destekte bulunabilirsiniz.

ℹ️ Gönderilen miktardan yapılan tüm toplam kesintiler sonrasında net ulaşan
miktar, gönderilenin yarısından az olmaktadır.

```{attention}
**Önemli bir rica**

Üniversitede lisans okuyan veya daha küçük genç öğrenci arkadaşlarımızın
herhangi bir maddi destekte **bulunMAmasını** staj, part-time iş, harçlık, burs
gibi seçeneklerle kazanç elde ediyorlarsa bile ısrarla rica ediyorum. Genç
arkadaşlarımız destek olmak için YouTube üzerinden bir ödeme yapabiliyorlar.
İçerikleri buna değer bulmaları elbette beni mutlu ediyor. Ama bu durumdaki
arkadaşlarımızın cebindeki parayı kendileri için harcamaları beni daha mutlu
edecektir. Bana göndermek istediğiniz miktarı kendinize ayırın ve benden
kendinize bir Udemy eğitimi, bir geliştirme kartı, bir dürüm ısmarlayın,
ilerideki eğitiminiz için biriktirin. Bu beni gerçekten daha fazla mutlu
edecektir. Benzer şekilde mezun olmuş ama gelir elde etmeyen takipçi ve
okuyucuların da böyle bir katkıda **bulunMAmasını** yine ısrarla rica ediyorum.
Lütfen beni kırmayın…
```
