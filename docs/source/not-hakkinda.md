---
giscus: dec24a84-1b0c-4d28-97e1-00a2a87c7eb4
---

# ⁉️ Notlarım Hakkında

Bu sayfada, bu sitede paylaştığım notlarım hakkında çeşitli bilgiler vermek
istiyorum. Paylaştığım notları okumadan önce bu sayfaya göz atmanız beklentinizi
şekillendirmek adına faydalı olacaktır.

## Eğitim veya Ders Amaçlı Değildir

**Notlarımın amacı konuyu bilmeyen ve öğrenen kişilere konuyu öğretmek
değildir.** Çoğu notu yazarken mantıksal bir sırayı korumaya çalışıyorum ve
olabildiğince açıklayıcı olmaya çalışıyorum. Fakat sonuçta bir eğitim, kurs ya
da ders notu hazırlamıyorum. Paylaştığım içerikleri takip etmekte
zorlanıyorsanız o konu ile ilgili ders içerikleri tüketmeniz daha uygun
olabilir, sonra gelip tekrar bakabilirsiniz. Hoşunuza gidiyorsa ve
faydalanıyorsanız ne güzel, mutlu olurum. Takıldığınız noktaları her zaman
sorabilirsiniz, dilim döndüğünce açıklamaya çalışırım fakat yazıların çoğunu
yazarken bilmeyen kişiye öğretme maksatlı yazmıyorum. Zaten *eğitimci* bir
geçmişim yok, "Bu konuyu çok iyi anlatıyorum." veya "Gelin benden öğrenin." gibi
bir iddiam da yok.

**Sadece sizlerle notlarımı açık bir şekilde paylaşıyorum, konular hakkında kurs
oluşturmuyorum.**

## Yarı Türkçe ve Yarı İngilizce Notlar

Türkçe yazdığım notlarda birçok İngilizce kelime geçiyor, çoğunluğu teknik
kelimeler. *Tarzanca* ya da *plaza İngilizcesi* diye tabir edilen bir metin
çıkabiliyor. Bundan keyif alıyor değilim fakat belirttiğim gibi kendime aldığım
notlar olduğu için dönüp baktığımda hatırlayacağım şekilde yazmaya çalışıyorum.

Bazı kelimelerin Türkçesi bende yer etmiş durumda. Örneğin *device driver* yerine
*aygıt sürücüsü* diyebiliyorum çünkü çocukluğumda tanıştığım Türkçe Windows'ta bu
şekildeydi ve bu yerleşti. Fakat bazı kelimeleri içselleştiremediğim için
(kelimelerde problem var demiyorum, Türkçe karşılıkları ile ben geç
tanışmışımdır) İngilizce yazmaya devam ediyorum. Örneğin *pipeline* kelimesini,
*boru hattı* olarak yazmak genelde aklıma gelmiyor.

Yarı Türkçe, yarı İngilizce içeriklerden ben de çok hoşlanmasam da durum böyle.
Normalde kendi kapalı notlarımda veya iş arkadaşlarımla konuşurken daha *berbat*
bir karma dil çıkıyor, buraya yazdığım açık notlarda daha çok dikkat ediyorum
aslında. **Yani gördükleriniz kötünün iyisi…**

## İçerik Doğruluğu

Oluşturduğum içerikleri mümkün olduğunca birçok kaynakla desteklemeye
çalışıyorum. Bazen birkaç cümle yazmak için bir saat araştırma yaptığım oluyor.
İçerik sayısından ziyade doğruluğu benim için önemli. Elbette yüzde yüz doğru
içerikler olduğunu söyleyemem ama içerik doğruluğu en titiz olduğum noktalardan
biri. **Bu yüzden gördüğünüz hata ve eksikleri iletirseniz çok memnun olurum.**

## Dilbilgisi Hataları ve Düşük Cümleler

İçeriğin teknik anlamda doğru bilgi içermesine gösterdiğim özeni bazen dilbilgisi
kurallarına veya cümle kurgularına gösteremeyebiliyorum. Bunun ardında iki temel
sebep var: Bazen içeriği hemen çıkarmak ya da birim zamanda daha çok içerik
çıkarmak adına acele edebiliyorum, yazıyı tekrar okuyup düzeltmeye vakit
ayırmıyorum ya da yeteri kadar vakit ayırmıyorum. Bazen de dilbilgisi kurallarını
yanlış biliyor oluyorum, doğru yaptığımı zannediyorum ama aslında yazım hatası
yapıyorum.

Gördüğünüz hataları belirtirseniz ya da kendiniz düzeltip *Pull Request*
açarsanız mutlaka düzeltmek isterim.

## Çoğu İçerik Yarım ve Canlıdır

Not oluşturduğum birçok konu oldukça kapsamlı olduğundan zaman buldukça
eklemeler yapabiliyorum. Bir konunun tamamlanmasını beklersem içeriği oluşturmam
yıllar alacağı için yazdıkça siteye ekliyorum. O yüzden gördüğünüz çoğu içerik
yarım olabilir. Eğer bir yazı yarım kaldıysa onu yazı içerisinde belirtiyorum.
Genelde yazıları yarım bırakmamaya çalışıyorum.

Benzer şekilde içerikleri vakit buldukça revize ediyorum. O yüzden yazılar
zamanla iyileşiyor veya değişiyor olabilir. Bu site açık kaynak olduğu için eski
sürümlere dilerseniz [Github
reposundan](https://github.com/alperyazar/ayazar.dev) bakabilirsiniz.

---

Şimdilik bu kadar. Aklıma bir şeyler gelirse yeni maddeler eklerim.
